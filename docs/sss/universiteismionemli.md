> Son Güncelleme: 18.12.2018

## Üniversite İsmi/Bölümü Çok mu Önemli?

> Not: Bu yazı Onur Kemal Koç'un web sitesinden alınmıştır. Orjinaline [buradan'](https://www.onurkemalkoc.com/universite-ismi-bolumu-cok-mu-onemli/) ulaşabilirsiniz.


Üniversite öğrencileriyle sohbet ederken çok sık rastladığım bir soru tipine cevap verme amacıyla bu blog yazısını oluşturma kararı aldım. Bu sorular başlıktan da anlayabileceğimiz üzere:

“Abi ben İTÜ’de/ODTÜ’de/Boğaziçi Üni’de(veya bu klasmandaki benzer ünilerde) okuyorum bu üniversitelerin isimlerinin hiç mi bir önemi yok yani sen böyle konuşuyorsun?”

“Ben İstanbul’daki, Ankara’daki o gözde üniversitelerden birinde okumuyorum, hiç mi şansım yok?”

“Benim tanıdıklarım o gözde ünilerden mezun işsiz, onlar bile işsizken neden bizi alsınlar ki?”

“Biz İstanbul’da olmadığımız için piyasadan çok uzağız, bizim hiç şansımız yok, okulumuz bize hiçbir olanak sunmuyor. Doğruyu söyleyin, her şey üniversite ismi değil mi?”

“Ben X bölümünde okuyorum ama Y mesleğini yapmak istiyorum, o mesleği yapanlar hep Z bölümünden mezunlarmış. Ne yapayım X bölümünü bırakıp tekrar hazırlanıp Z bölümünü mü kazanmalıyım. Başka şansım yok mu?”

“A,B,C okullarında X,Y, Z bölümünü okuyanlar kesin iş buluyormuş, ben dikey geçiş yapayım ya da yeniden hazırlanıp o bölümlere gireyim diyorum, ne dersiniz?”

Bu soruların kalıpları aşağı yukarı bu şekilde, onlarca farklı versiyonunu dinlemişimdir fakat aslında soru basit ve aynı başlıkta yazdığım gibi “Üniversite İsmi/Bölümü Çok Mu Önemli?”


Öncelikle iş hayatına yönelik çoğu soruya cevap verirken adeta bir başlangıç kalıbı olarak kullandığım sözlerle bu konuya da başlamak istiyorum. İş hayatında çok fazla belirsizlik olduğu için, iş hayatı kesin bir formülasyona, sınıflandırmaya oturmadığı için herkes kendince yorumlar ve düşüncelerini paylaşır. Özellikle üniversite öğrencilerinin bu her kafadan farklı sesler çıkan ortamda neyin doğru neyin yanlış olduğunu tayin edememesi çok normaldir. Onun için herhangi bir kimsenin görüşlerini kesin doğru olarak kabul etmektense, sorgulayıcı yaklaşmak her zaman iyidir. Farklı kaynaklardan alınan bilgileri süzgeçten geçirdikten sonra kendi birikim ve öğrenimlerinizi de ekleyip kendi doğrularınızı oluşturacaksınız. Benim üniversite ismi ve bölümüyle ilgili olan düşüncelerimi de bu doğrultuda değerlendirin derim.

Giriş kısmını çok uzattık, konumuza gelelim. Ben iş hayatında siyah, beyaz gibi 1, 0 gibi kesin çizgiler olduğuna inanmıyorum. Üniversite ismi ve bölümüyle ilgili sorulara da şu tarz cevapları uygun bulmuyorum. “Hayır üniversite isminin ve bölümünün bir önemi yok artık” ya da “Üniversitenin marka bir isimde olması, popüler bir bölümden mezun olman tabii ki çok önemli, bu kadar kişi boşuna mı kazandı yani oraları, olur mu öyle şey” bu tarz kestirip atma şeklinde cevaplar bence uygun değil.

Kendi tecrübemi sizle paylaşmak isterim. İstanbul Teknik Üniversitesi Metalurji ve Malzeme Mühendisliği okurken 1.sınıfı bitirdikten sonra daha 20. yaşıma yeni girecekken yarı zamanlı iş arayışına başlamıştım, o zamanlar da çok rakibim olduğunun farkına varıp kendimi geliştirmek adına bir şeyler yapmak istiyordum. Kariyer sitelerinden önüme gelen her öğrenci ilanına okul ya da bölüm isminden bağımsız başvuruyordum, bir firma beni görüşmeye çağırmış, ilk iki aşamayı geçmiştim. Son aşamada şirketin bir üst düzey yöneticisiyle görüşürken kendilerinin bu iş için Endüstri Mühendisi öğrencisi almak istediklerini hatta kafalarında X bir okul ismi bile olduğunu öğrenmiştim. Ben mülakatta gayet özgüvenli bir şekilde istenen işi yapabileceğimi, okuduğum bölümün bana katıyor olduğu analitik düşünme tarzının burada bana yardımcı olacağını ve teknolojiye olan ilgimin/becerimin herhangi bir açık söz konusuysa bunu kapatacağını iletmiştim ve o yarı zamanlı işi almıştım. Evet X okulundan Endüstri Mühendisi değildim, Metalurji ve Malzeme Mühendisliği gibi aslında hiç alakası olmayan bir bölümdendim fakat mülakat performansım bunu geride bırakmıştı.

Mercedes’te staja başvururken de çevremdeki çoğu insandan Metalurji ve Malzeme Mühendisliği öğrencilerinin tercih edilmediğini Makine Mühendisliği, Endüstri Mühendisliği öğrencilerinin daha rahat girebileceğini duymuştum, kime başvurduğumu söylesem “zor ama” diye söze başlıyordu. Onda da mülakatlara katıldım ve kendimi güzel bir şekilde ifade etmeye çalıştım, zaten 1 yıldır yarı zamanlı bir şekilde çalıştığım için bu benim özgüvenimi de artırmıştı, iş hayatına yönelik bilgimi de diğer arkadaşlarımdan fazla kılıyordu. Mercedes’e de kabul edildim.

Arçelik’te staja başvururken de yine çok benzer sohbetler, önyargılar havada uçuşuyordu. Ben oraya da kabul edildim.

Bunların sonrasında bir yazılım firmasına yarı zamanlı işe girerken, okulumun ismi ve bölümüm mülakatımda sorulmadı bile. Çünkü firmanın yöneticileriyle daha önceki iş yerimde epey bir süre iş yapmıştık ve beni tanıyorlardı. Benim çalışma disiplinim, olaylara bakış açım onlar için sanırım okul/bölüm isminden daha önemliydi.

Microsoft’a staja kabul edilirken çok daha uzun aşamalardan geçtim. 7 kişilik vaka çalışmasında masanın etrafında oturan tüm aday arkadaşların akademik başarıları benden yüksekti. Türkiye’de dereceye girmiş kişiler olduğunu onların mülakat öncesi sohbetlerinden öğrenmiştim. LYS sıralamalarımızı ortaya koysak sanırım ben yanlarına bile yaklaşamazdım. Aralarından bir tek ben alındım.

Microsoft’a işe kabul edilirken de Microsoft Orta Doğu ve Afrika Bölgesi(MEA)’nin yönettiği daha da uzun mülakat süreçlerine katıldım. Son aşamalardan biri olan vaka çalışması için odaya girdiğimde, bu sefer benimle birlikte yarışan adaylardan 3 ya da 4 kişinin Amerika’da sağlam okullardan MBA mezunu olduğunu öğrendim, yine diğer lisans mezunu arkadaşların da derecesi benden kat kat iyiydi. MBA mezunlarının yaşı ve iş tecrübesi de benden fazlaydı. Aralarından bir tek ben kabul edildim.

Instagram TV’deki “[Firma Kendi Teklif Ediyormuş](https://www.instagram.com/tv/BmQ7PKjHRXX/)” isimli videomda detayları anlattığım üzere arkadaşlarımın çok aşamalı mülakat süreçlerinde oradan oraya savrulduğu bir GSM operatörü firmasından da özel davetle mülakata gitmiştim. Orada tek konuşulan konu pazarlama ve crm üzerine yazdığım blog yazılarımın başarısı olmuştu ve oradan da iş teklifi almıştım. Metalurji ve Malzeme Mühendisliği öğrencisi olmam ya da İTÜ’de okuyor olmamın hiç sözü geçmemişti.

Şu an 3 yıldan fazladır Microsoft Türkiye’de aktif olarak çalışıyorum, bölümümün ya da okul ismininin bir dezavantajını görmedim.

Şunu diyenler olacaktır, “ee ama senin İTÜ’ymüş yine de Anadolu’daki X bir üniversiteden olsan zor başarırdın” Böyle diyenlere zaten sözüm yok, üretmek yerine sadece bahanelere boğulanlar zaten bu yolda başaramayacağı bence kesin olanlar. Yine de IG TV’deki “[Pamukkale Üniversitesi’nden Microsoft’a Kariyer Yolculuğu](https://www.instagram.com/tv/BkSQlNWFMXa/)” isimli videolarımı izlemelerini öneririm belki düşünceleri değişir.

Şimdi bunlar benim kişisel tecrübelerim ve bence safsata önyargılardan çok daha değerli fakat ben şunu demek istemiyorum.

“Türkiye’de kesinlikle okul isminin ya da bölümün bir önemi yoktur.”

“Gözde okullarda okumanın bir avantajı yoktur”

“Gözde bölümlerde okumanın bir anlamı yoktur”

Belki vardır, belki yoktur. Ben yok derim, biri var olduğunu söyler. Benim önerim şudur:

Eğer çok popüler bir üniversitenin gözde bir bölümünde okuyan genç bir kardeşimsen, sanki bunun hiçbir önemi/avantajı yokmuş gibi, olmayacakmış gibi çok çalış, öğren, deneyimle, keşfet!

Eğer popüler bir üniversitenin gözde bir bölümünde okuyan genç bir kardeşim değilsen, bu durumun seni daha fazla kamçılamasından başka hiçbir önemi/dezavantajı yokmuş gibi kafanı rahat tut, önyargılardan kendini arındır ve daha da çok çalış, öğren, deneyimle, keşfet!

Mezun olduğunuz liseyi ve üniversiteyi değiştiremezsiniz. Şu an biri İzmir Bornova Anadolu Lisesi’nden mezun oldum dediğinde “aa ben de BAL’lıyım” diyorum, biri İTÜ’dense “ben de İTÜ’lüyüm” diyorum. Bu toplumda insana bir etiket muhakkak kazandırıyor, mutlaka bir yerlerde bir lobi olanağı sunuyordur belki de, bilmiyorum.

Eğer okulunuzdan memnun değilseniz ve marka bir üniversiteyi kazanmak için tekrar sınava girecekseniz, kaybedeceğiniz zaman da çok önemli değilse yapın, ne diyebilirim fakat sanmayın ki siz çok popüler bir üniversitenin gözde bir bölümünden mezun olunca çok çalışmanıza, öğrenmenize, deneyimlemenize, iş ağınızı genişletmenize, teknoloji trendlerini takip etmenize, kendinizi iyi ifade etme yeteneğine farklı dillerde de sahip olmanıza gerek kalmayacak! Yine yukarıda anlattığım gibi kendini iyi geliştiren bir Metalurji ve Malzeme Mühendisliği öğrencisi sizi tokatlamayacak =) Her şey o günden sonra çok güzel olacak, çok çabalamanıza gerek kalmayacak.

Sözün özü, nerede ne okuyorsunuz bilmiyorum ama bu işin kolay bir yolu yok genç arkadaşım. Termodinamik gibi belli bir formülasyonu da yok. Çok çalışacaksın, çok deneyimleyeceksin, çok kişiyle iletişime geçip iş ağını büyüteceksin, teknoloji trendlerini çok yakından takip edeceksin, kendini Türkçe ve İngilizce çok çok iyi ifade edeceksin, bir konuda uzmanlık kazanmaya çalışacaksın ve girişimcilik ruhunu sürekli besleyeceksin. Sonrasında okulun sana bir avantaj sağlayacaksa zaten sağlar, sağlamayacaksa da emin ol sen kendini geliştirirsen seni öyle kolay kolay geriye çekmez. En azından şöyle diyebilirim sana, geriye çekecekse bile senin buna kafayı takman, buna mesai ayırman sana vakit kaybettirmekten başka bir şey sağlamaz. Ben belki Boğaziçi Üniversitesi’nde Endüstri Mühendisliği okumuş olsam, bundan çok daha iyi bir yerde olacaktım, belki de olmayacaktım. Bilemem ve bunu değiştiremem, ben İTÜ Metalurji ve Malzeme Mühendisliği mezunuyum, bu bana artık bir avantaj sağlayacaksa sağlar, sağlamayacaksa da ne yapabilirim geçmişe gidemem. Buna kafa yoracağıma kendimi daha da geliştirmeye kafa yorarım.
