> Son Güncelleme: 18.12.2018

## İngilizce Öğrenmeseniz Olur Mu?

> Not: Bu yazı Onur Kemal Koç'un web sitesinden alınmıştır. Orjinaline [buradan](https://www.onurkemalkoc.com/ingilizce-ogrenmeseniz-olur-mu/) ulaşabilirsiniz.

Instagram’da ve üniversite öğrencilerinden oluşan tech&kariyer WhatsApp gruplarımızda bana sıkça sorulan bir soruyu bu yazımda ele almak istiyorum. İngilizce çok mu önemli? İngilizcemi nasıl geliştiririm?

İngilizcenin nasıl geliştirileceğine dair konuşmadan önce neden geliştirilmesi gerektiğini aydınlatmak gerekiyor. İlköğretim 4.sınıftan itibaren İngilizce öğretilen, üniversitedeki lisans bölümlerinin ciddi bir kısmı yüzde yüz İngilizceye çevrilmiş bir ülkede İngilizcenin neden önemli olduğunu tam olarak kavramış olduğumuzu düşünmüyorum. Nasıl matematiğin hayatı algılayış biçimimizi geliştirip şekillendireceğini küçük yaşlarda öğrenemiyorsak ve matematikten soğutuluyorsak benzeri İngilizce için de yapılıyor.

Üniversite öğrencilerinin çoğunda uluslararası ya da kurumsal bir şirkette girmek için İngilizceyi iyi öğrenmem gerekiyormuş, yurt dışında çalışmak için İngilizce öğrenmek lazım şeklinde bir mantık oturmuş durumda. “Eee doğru değil mi bu? Niye takıldın buna?” diyeceksiniz. Eğer İngilizce okuma/yazma/dinleme/anlama becerilerini yurt dışında çalışma, iyi bir şirkete girme gibi amaçlara indirgerseniz bu tarzda bir kariyer düşünmeyen kişi “İngilizceyi çok iyi bir seviyede öğrenmesem de olur o zaman, işime yarayacak kadar bileyim yeter” tarzı çok yanlış bir düşünceye kapılabilir. İş hayatında başarılı olmuş kişilerin de “Zaten İngilizce’yi çok kullanmıyorsun, anca yurt dışıyla iş yaparsan kullanırsın, o da basit iş İngilizcesi işte çok takılma İngilizceye” şeklindeki yorumları da bu konudaki yanlışın tuzu biberi olabiliyor.

Net bir şekilde ifade etmek gerekir ki artık teknolojinin her meslek grubuna girdiği ve her mesleği kökünden değiştirdiği bir dönemdeyiz. Her gün Instagram story’lerimde yapay zekanın her sektörü değiştirdiğine değiniyorum ve teknoloji o kadar geniş, kuvvetli ki yapay zeka bunun sadece bir kısmı. Artık bir kişi bir işi yaparken ben bu yaptığım işi teknolojiyle birlikte nasıl daha verimli, daha ucuza, daha güvenli, daha iyi yaparım demiyorsa o kişi o işi eksik yapıyordur diyebilirim. Teknolojik gelişmeleri ve yapılan işin globalleşen dünyada daha iyi nasıl yapıldığını takip etmek için de İngilizce şartların başında geliyor.

Teknolojinin bu konuda bir diğer güzelliği de şu an bile Skype translator gibi uygulamaların İngilizceden birçok popüler dile (Çince, Almanca, Fransızca, İspanyolca) anlık çeviri yapabiliyor oluşu yani siz İngilizce konuşuyorsunuz Skype’ta karşınızdaki kişi bunu İspanyolca duyuyor, İspanyolca cevabını siz İngilizce duyuyor ve okuyorsunuz. Bu da demek oluyor ki İngilizce seviyenizi yakın zamanda çok iyiye getirirseniz diğer popüler dünya dillerindeki kişilerle de onlar İngilizce bilmese dahi konuşabilir durumda olacaksınız. Akıllara “ee Türkçeye de gelir bu, İngilizce öğrenmeme gerek yok” tarzı bir düşünce gelebilir, ben bu teknolojinin yakın zamanda Türkçeye tam anlamında uyarlanabileceğini düşünmüyorum onun için şu an lise, üniversite çağındaysanız bu teknolojiden faydalanmak için İngilizceyi çok iyi öğrenin derim.

Diğer yandan girişimcilikle ilgili herhangi bir çabası olan herkesin – ki ben artık her üniversite öğrencisinin ya da yeni mezunun girişimciliğe kafa yormasını öneriyorum – dünyadaki başarılı girişim örneklerini öğrenip, bu örneklerin başarıya nasıl ulaştığını bilebilmesi için de yine İngilizce gerekiyor.

İngilizcenin kariyer için gerekliliğini yukarıda özetlediğimi düşünüyorum, işin bir de kültürel boyutuna değinelim. Dünyadaki bütün kültürlerini tanıyıp öğrenmenin, diğer kültürlerden insanlarla tanışıp iletişim kurabilmenin ana yolu da yine İngilizce bilmekten geçiyor. Bizim artık yerel kalma gibi bir lüksümüzün olduğunu düşünmüyorum ve dünya vatandaşı olmanın ilk şartlarından birinin de İngilizceyi çok iyi bilmek gerektiğine inanıyorum.

Açıklamaya çalıştığım noktaların özeti: Sizin kariyer ve kültürel yaşamınıza devam edebilmeniz için, bu noktalarda başarılı olabilmeniz için İngilizceyi çok ama çok iyi biliyor olmanız gerekiyor. Bunu lütfen herhangi bir şekilde sorgulanabilir, üstüne tartışılabilir, yeterlilik seviyesi çok iyiden ortaya çekilebilir bir konu gibi görmeyin ve kendi düşünce tarzınızı şartlayın. Şu an her ne yapıyorsanız, gününüzü nasıl geçiriyorsanız yeniden değerlendirin ve günlük yaşamınıza İngilizcenizi en ileri seviyeye taşımanızda size yardım edecek aktiviteleri yerleştirin. Hayatınız boyunca da bunun seviyesini bir önceki günden ileriye taşımayı amaçlayın.

İngilizceyi nasıl öğrenirim/ilerletebilirim sorusu aslında uzmanların cevaplaması gereken bir soru. Benim bu konuda kendi pratik methodlarımı anlattığım bir IG TV videom da mevcut. Bu [linkten](https://www.instagram.com/tv/BkW9iolF6Wt/?utm_source=ig_share_sheet&igshid=1a8m07mwdj5bl) o videoya erişebilirsiniz, kendi yöntemlerimi aktaracağım videolar ve yazılar da gelecek ama dediğim gibi bu konuyu işin uzmanlarından öğrenmeniz çok daha faydalı olacaktır, sizi bu kadar önemli bir konuda amatörce yöntemlerimle yanıltmak istemem.
