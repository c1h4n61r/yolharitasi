> Son Güncelleme: 18.12.2018

## Üniversite Mezunu Olmak Neden Bir Şey İfade Etmiyor?

> Not: Bu yazı Onur Kemal Koç'un web sitesinden alınmıştır. Orjinaline [buradan](https://www.onurkemalkoc.com/universite-mezunu-olmak-neden-bir-sey-ifade-etmiyor/) ulaşabilirsiniz.

Sevgili liseli,üniversiteli, üniversiteden yeni mezun arkadaşlar,

Bu yazımda sizlere artık sadece üniversite mezunu olmanın neden iş bulma, başarılı bir kariyere başlama sürecinde çok da bir anlam ifade etmediğini, asıl önemli olanın kendini okurken geliştirmek, sektörlerde uzmanlaşmak ve teknoloji trendleriyle farklılaşmak olduğunu istatistiklerle göstermeye çalışacağım.

[Twitter hesabımda](https://twitter.com/onurkemalkoc) ara ara verdiğim/vereceğim istatistiklerin hikayeleşmiş hali bu blog yazısıyla olacak. Hadi başlayalım!

Öncelikle çoğunlukla ebeveynleriniz ve onların yaşıtları eğitmenleriniz size sürekli “üniversiteyi kazan, iyi bir üniversite kazan, bak bir üniversiteye kapağı at rahatsın, üniversite mezunu olursan iyi bir işin olur” gibi söylemlerde bulundu ve size üniversite kazanmanın/üniversite mezunun olmanın çok önemli bir şey olduğuna yönelik telkinlerde bulundu. Bunun temel sebebi neydi biliyor musunuz? Gelin onların gözündeki üniversite öğrencisi/mezunu kavramını sayılarla inceleyelim.

Yaşınızdan yola çıkarak çoğunuzun ebeveynleri 1970 ve civarında dünyaya gelmiş insanlardır diye kabul ediyorum. Şu an üniversitelerde kariyer zirvelerine çağırıp başarılarını hayranlıkla dinlediğiniz çoğu yönetici de 1970 ve daha eski yıllarda dünyaya gelmiş.

Şöyle bir bakalım, 1970 yılında doğmuş biri 1988 yılında üniversiteye başladı diyelim. 1988-1989 döneminde Türkiye’deki üniversite sayısı 28 devlet + 1 özel (Bilkent) olmak üzere sadece 29. (Not: 2018 yılında üniversite sayısı 209) O yıl lisans öğrenimi görmekte olan erkek sayısı 317.162, kadın sayısı 168.175 yani erkek sayısı kadın sayısından 1.89 kat daha fazla.

1992 yılında bu kişi başarıyla mezun oldu diyelim. Mezun olduğu yıl Türkiye nüfusu yaklaşık 56 milyon ve 22 yaş üstü yüksekokul ya da fakülte bitirmiş kişi sayısı yaklaşık 2.2 milyon ve bunun maalesef sadece 745 bini kadın yani erkeklerin yarısı kadar kadın mezun sayımız var. 2.2 milyonu toplam nüfusa oranladığımızda %3.9 gibi bir oran çıkıyor, o sırada önlisans ya da lisans okuyan öğrenci sayısına baktığımızda da 769 bin olduğunu görüyoruz yani nüfusun %1.3’üne denk geliyor.

Hadi bir de 2017 yılında mezun olan bir 1995 doğumlu kardeşimizin durumunu analiz edelim. Mezun olduğu yıl Türkiye nüfusu yaklaşık 82 milyon. 22 yaş üstü yüksekokul ya da fakülte bitirmiş kişi sayısı yaklaşık 9 milyon ve 25 yıl öncesine göre daha sevindirici bir haber bu sayının 4.1 milyonu kadınlardan oluşuyor. Yani 25 sene öncesi erkek mezun nerdeyse kadınların iki katıyken, kadınlar bu makası gitgide daraltmış ve hızlıca daraltmaya devam ediyor. Bu ülkemiz adına çok güzel bir gelişme fakat erkekler için de bir o kadar rekabetin daha da arttığının göstergesi.

Şimdi 9 milyon üniversite mezununu toplam nüfusa oranlarsak %11 yapıyor. 25 sene önce, yeni üniversite mezunun önünde nüfusun %3.9’u üni mezunu gibi bir tablo varken 2017’de bu %11’e çıkmış durumda. Rekabet açısından daha da sıkıntılısı, 6.6 milyon öğrencinin 2017 yılında önlisans ya da lisans okuyor olması, bu da nüfusun %8’ine karşılık geliyor. Yani 25 yıl önce nüfusun %1.3’ü üniversite okurken bu sayı da %8’e çıkmış durumda. 2020’lerde mezun olacak üniversiteli arkadaşlar şimdiden hesaplasınlar 2017’de bile tablo bu durumdayken onların mezuniyet döneminde ne kadar daha rekabetçi olacak diye.

Duruma sadece rekabet şeklinde bakmamak da lazım 1992 yılından 2000 yılına kadar Türkiye’nin kişi başına düşen milli geliri 2 katına çıkmıştı, ondan sonraki 8 sene de 2000’den 2008’e 2.5 katına daha çıkmıştı. Bu ekonomik büyümeyle birlikte şirketler de büyürken üniversite mezunu kişiler de haliyle daha başarılı bir kariyere sahip olma adına görece iyi bir zemine sahip olmuştu. Şimdi 2017’den 2025’e baktığımızda 8 sene içerisinde Türkiye’de kişi başı milli gelir 2 katına çıkar mı? İnşallah daha fazlasına çıkar ama günümüzde gördüğümüz ekonomik belirtiler sizi şüpheye düşürüyorsa ona göre de aksiyonlar almanız gerekecektir.

Şimdi buraya kadar okuduysanız şunu net bir şekilde anlamalısınız ki artık dersten derse giderek, sınavdan sınava çalışarak, naylon ya da 1 ay göstermelik stajlar yaparak, yazmış olmuş olmak için tez yazarak alacağınız o üniversite diploması hiçbir işe yaramayacak. Bir an evvel kendinizi tanımalı, sektörleri öğrenmeli, sektördeki şirketleri ve departmanları derinlemesine araştırmalı, öğrenmeli, sektörden kişilerle sürekli etkileşimde olup onları gözlemlemeli, seçeceğiniz sektörlerin yurt dışındaki işleyişine bakmalı, hangi teknolojik trendlerle neleri daha verimli, daha ucuza, daha hızlı, daha güvenli bir şekilde yaptıklarını tahlil etmeli ve buna yönelik projeler üreterek uzmanlaşmalısınız. Kendi işinizi kurmaya bakıp ya da bir şirketin kapısını çaldığınızda daha önceki üniversite mezunlarından kat kat uzman bir şekilde karşılarında olmaya bakmalısınız.

Amacım moral bozmak değil net bir farkındalık yaratmaktır. Farklılaşıp uzmanlaşmanız adına, iş hayatına dair daha fazla bilgiye sahip olmanız adına Instagram, IG TV, Twitter, Blog, LinkedIn ve Wp gruplarında sürekli aktif olmaya size nitelikli içerikler üretmeye çalışıyorum. Benden duyduklarınıza/okuduklarınıza lütfen kulak asın ve önce kendi adınıza aksiyonlarınızı alın sonra da çevrenize bu bilinci aşılamaya bakın. Hep beraber daha fazla öğrenirsek, araştırırsak ve teknolojiyle üretirsek bu istatistikleri aptal sayılar olarak bırakabiliriz ve hem kendi adımıza hem de ülke adına çok daha güzel bir geleceğe sahip olabiliriz.

Yararlandığım kaynaklar:

* [YÖK İstatistikleri](https://istatistik.yok.gov.tr)
* TUIK [Ulusal Eğitim İstatistikleri Veritabanı](https://biruni.tuik.gov.tr/medas/?kn=130&locale=tr)
